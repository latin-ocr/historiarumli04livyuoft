FRAGMENTUM LIB. XCI. 297

fallor, adducuntur Celtiberiae populi, oppida, nulli alii
auctori commemorata. Atque hie forte utiliter conferri
possent Geographi Hispanici, imprimis Henricus Floresius.
Sed totum hune locum aliis exornandum relinquo.

Me autem quod attinet, etiamsi gloriari possem, nobilis-
simam totius orbis civitatem fragmentum scriptoris his-
toriarum suarum praestantissimi ignoraturam fuisse, nisi ab
homine Lubecensi, sive, ut accuratius dicam, Pretzensi
didicisset3 de eo tamen non magis mihi gaudeo, quam
quod novo nomine magnum Tuum opus, Eruditissime
Kennicott‚ totamque quam in eo edendo inieris rationem,
doctis viris commendaverim. Quod enim multis exemplis
declarasti, probastique, et infinitis aliis mox in praeclaro
Tuo opere demonstratum ibis, in pluteis bibliothecarum
passim monumenta luce publica dignissima delitescere, id
novo atque insigni quodam nunc a me illustratum est. Et
quum abs Te Tuis impensis Romam missus fuerim, quum
abs Te in mandatis habuerim, Latinos codices inspiciendi,
quum mihi de invento hoe fragmento gratulatus sis, quum,
ut ederetur, admonueris : meas, si quae sunt, laudes ad Te
lubentissime transfero, gratiasque, si quae agendae sunt,
Tibi deberi confiteor. Alterum autem, quod inde eom-
modi consequi potes, hoc est, quod magis lente atque cir-
cumspecte nonnulli Tuorum obtrectatorum de codicibus a
se inspectis iudicare ac pronuntiare discant. Quos enim
illi pauperes atque ieiunos esse sibi persuaserunt, non
vereor, ne, si quando ab hominibus in hoc studii genere et
literarum haud vulgariter versatis examinarentur, multis
frugi lectionibus referti non deprehenderentur. In qua
quidem re de Blanchinio velim coniecturam faciant. Hic
enim vir κριτικώτατος subacto iudicio, magna diligentia,
multarumque rerum cognitione, si tantum fragmentum
silentio praeterire potuit: quot, Dii immortales, peccata
illos admissuros csse dicemus, qui criticarum rerum plane
rudes, oscitanter et minus curiose codices evolvunt, et
suum deinde iudicium eruditis obtrudunt. Sed essedo
rapto ad Te advolo. Vale meque, ut facis, ama. IIam-

burgo prid. Kal. Mart. CIOIDCCLXXIII.

